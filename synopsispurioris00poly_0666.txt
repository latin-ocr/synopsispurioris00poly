646 DISPUTATIO LI.

XLII. Usus hujus doctrinae mutiplex est. Primo enim arti-
culus fidei maxime necessarius mentibus nostris inculcatur, ut
eis perpetuo adhaereat: et habemus quo adversus quosvis hos-
tes, alacriores et constantiores in assertione tanti dogmatis nos
exhibeamus. Sed praeter usum theoreticum, tam ratione nostri
quam aliorum, practicus ille maxime conducet, si promissione
futurae vitae excitati, quaevis praesentis vitae adversa, adeoque
ipsam etiam mortem, vel ordinariam3 vel etiam, si opus sit,
ob confessionem veritatis illatam, forti animo contemnamus, ut
ad ejus vitae pericula et supplicia velut caeci efficiamur3 do-
lorem ex amicorum obitu conceptum leniamus, 1 Thess. 4, 13.
et corpora nostra ad immortalitatem suo tempore suscitanda,
exhibeamus arma justitiae Deo, atque ita resurgat in resur-
rectione prima, qui non vult in secunda resurrec-
tione damnari, August. Lib. 20. De Civit. Dei cap. 6.

XLIII. Ex hac etiam doctrina, ad moderatam et honestam
defunctorum corporum curam, in spem resurrectionis dormien-
tium, excitari debemus, quod ab iis olim factum est, qui fidem
suam de promissionibus divinis, hoc ritu sepulturae testari vo-
luerunt, locum etiam sibi deligentes, quo id aliis suo tempore
innotesceret. Cum autem Christus et Apostolus Paulus, corpora
pie defunctorum, ad confirmandam spem resurrectionis, granis
in terram conjectis comparaverint3 indicarunt, ea studiose esse
terrae mandanda, J oh. 12, 24. 1 ad Cor. 15, 37. Qua in re, ut
contemptus illorum detestandus est, qui patiuntur corpora de-
functorum jacere insepulta (nisi id de quibusdam fiat ex justa
auctoritate publica) ita rejicimus omnem superstitionem, qualis
est multiplex apud Pontificios in cura pro mortuis; luxum im—
moderatum atque inutilem, qualis in exsequiis sumptuose ap-
parandis a plerisque ambitiose nimis adhibetur3 stolidum cen-
sentes, quod luctum in luxum convertunt, et humanam miseriam
ambitioso apparatu velut ludificantur.

XLIV. Interea, si piis accidat impiorum tyrannide, ut vel
sepulcris inferri eorum corpora prohibeantur, vel jam illata
eruantur, quod saepe fit in Papatu, ut olim Donatistae conju-
ratione quadam facta, non permittebant sepeliri cor-
pora Catholicorum, sed ut terrerent vivos, male
tractabant mortuos, negantes funeribus locum, apud
Optatum contra Parmen. Lib. 6. subveniat illud Ps. 34, 21.


156 DISPUTATIO XVIII.

qua Deus res juri suo consentaneas, hominibus ad imaginem
suam conditis praecipit, dissentaneas prohibet, cum promissione
praemii, ac comminatione supplicii, ut eos ad voluntatis suae
obsequium flectat.

XII. Haec pro principiorum suorum proximorum diversitate,
distribuitur in legem naturalem, humanas ac divinas.

XIII. Lex naturalis est lumen et dictamen rectae rationis in
intellectu, hominem κοιναῖς ἐννοίαις, seu communibus notionibus,
ad justi et injusti, honesti ac turpis discretionem informans, ut
quid faciendum sit vel fugiendum, intelligat.

XIV. Istarum notionum aliae sunt primariae, quas principia
practica, aliae secundariae, quas conclusiones ex principiis illis
ratiocinationis adminiculo exstructas vocamus.

XV. Utraeque notiones ante hominis lapsum fuerunt incor-
ruptae, ac suavi harmonia conjunctae, cum vi juxta ipsarum
eonsilium decernendi in voluntate, jussaque voluntatis recte
exsequendi in affectibus.

XVI. Post hominis lapsum, priores quidem notiones in ipsius
intellectu immotae permanent, ac perspicue relucent3 posteriores
vero cum a generalibus ad particularia acceditur, miserandum
in modum vacillant, et a sincera aequitatis regula deflectunt,
ut docent iniquissimarum legum, ac corruptissimorum morum
exempla, quae in Ethnicorum historiis inveniuntur.

XVII. Quamvis communes istae notiones post transgressionem
Adami, partim naturae vitio, partim consuetudinis atque educa-
tionis pravitate, valde sint obscuratae, ac pene exstinctae, quae
tamen earum supersunt scintillae, peccato, etiam in maxime
obtenebratis, redarguendo ac condemnando sufficiunt.

XVIII. Idcirco Paulus ait, jus Dei ab Ethnicis olim impietati
atque injustitiae deditis, fuisse agnitum, Rom. 1, 32. atque opus
legis cordibus ipsorum inscriptum, Rom. 2, 14. hocque duplici
probat testimonio, externo et interno.

XIX. Externum testimonium est legum ab ipsis conditarum,
quibus eos sibimetipsis legem fuisse asserit3 ea scilicet jubendo,
aut vetando, quae Deus in lege sua scripta jubet aut vetat,
Rom. 2, 14.

XX. Internum est conscientiae, suis cogitationibus injustas
ipsorum actiones accusantiS, justas ex juris animo concepti
auctoritate defendentis, Rom, 2, 15.

